Ugadeɣ tikli ɣef uḍaṛ
Ugadeɣ ad yeḥfu werkas
Ugadeɣ ur ttafeɣ lbar
Anda ar as wteɣ lkas
Ugadeɣ azal d uɣebbar
Ugadeɣ amer ulac tulas
Anda erriɣ d bu čamar
Yessemsaden di lemwas
Anfet-iyi ad ldiɣ tinzar
Ad sriheɣ abesbas
Di tberna tama n umnar
Ɣef lkas d nek i d aεessas
Ugadeɣ tikli n uterras
Nek ur zmureɣ i ibeckiḍen
Werǧin i yelliɣ d aserdas
Ttɣunfuɣ ayen zegzawen
Ma yella ifesṣel d lḥlas
Neɣ taḥzamt s ikaṛṭucen
Ma yella tezzi ɣef amas
Ttɣunfuɣ ak ayen ẓayen
Anfet-iyi d alemmas
Ur tedduɣ d wid yezwaren
Aqeṛṛu-iw d aferḍas
Ur kateɣ ur iyi kkaten
Ugaden tikli d lɣaci
Ugadeɣ tuget n medden
Nek ur ssineɣ i tiḥeṛci
Ugadeɣ ad iyi kelxen
Ad iyi d-inin zwir ṛṭi
Mi yeslan i ccix itedden
Ma ulac ak nessuk ajenwi
Ma ur telliḍ seg-inselmen
Anfet-iyi nek d aḥcayci
Tikli-w d iḥeccacen
Yezga igiṛu deg imi
Werǧin ṛtiɣ i yiwen
Ugadeɣ ifasen n uceqqer
Ugadeɣ dderz n igerzan
Gar yiwen sin d llah wakber
Lfatḥa. min jibal d qasaman
Cna-nwen yuɣal d adekker
Ad d tuɣal talit n lexwan
Ugadeɣ ad sekwen lebḥer
Ugadeɣ nnger n iselman
Anfet i uzelmaḍ ad yeḥḍer
I yeffus yeslafen i tsednan
Tiyita deg ufus ulayɣer
Sabun d kenwi it yekfan

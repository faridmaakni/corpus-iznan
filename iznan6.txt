S tmucuha i ikeččem weqcic ɣer tudert.
Deg-sent ilemmed-d aṭas n tɣawsiwin.
Seg-sent imegger-d tirmit tameẓwarut.
I wakken ad iqabel tudert. 
Yettisin-d weqcic si tmacahut amek iga wemdan.
Acu yezmer ad t-yexdem wemdan.
Ayen yelhan d wayen n dir deg umdan.
Timucuha zegrent-d leqrun.
Yid-sent wwint-d tamussni.
Tirmit akk n wegdud.
Tberru-yas deg wallaɣ n weqcic.
Yes-sent yettinig.
Yes-sent yettili d ayen yebɣa.
D ayen i as-yehwan.
Tamacahut d tayemmat tis snat.
Tayemmat i teṭṭfen afus i mmi-s.
Ad t-tawi ɣer tmurt ideg yezmer ad d-yili kellec.
Tamurt ideg yeḥbes wakud.
Tamurt ur nesɛi tilisa.
Tamurt ideg yezmer weqcic ad yeffeg.
Ad d-yessenṭeqq iɣerṣiwen? isekla. 
Tamurt ideg yettaf imdukkal i t-id-ifehmen.
Imdukkal i as-yettakken tameẓẓuɣt.
Imdukkal i t-yettɛawanen yal tikkelt ideg ara yennuɣni.
Zik ḥekkun-d timucuha ɣef yiri n lkanun.
Ass-a nnulfan-d wallalen imaynuten.
Aqcic yezmer ad isell.
Ad iɣer  tmacahut anda yibɣu yili.
Maca, ula d tamacahut s tmucuha-s.
Tamacahut tezmer diɣen ad t-tesseɣfel aqcic.
Seg-sent ur d-iteffeɣ ara.
Ad as-uɣalent d lḥebs.
Ma yella ur d-yefhim ara acu bɣant ad d-inint.
Timucuha s umata keffunt akk akken ilha.
Ayen “yelhan” irebbeḥ ayen n “dir”.
Kkeffunt akk s zzwaǧ… 
Aya nekk s timmad-iw walaɣ belli ixuṣ.
Mačči d ayen ara iɛiwnen aqcic i wakken ad iqabel tudert. 
Ilaq aqcic ad iẓer belli ayen n “dir” irebbeḥ ayen “ilhan”.
Tikkwal kullas! 
Aqcic ilaq ad iẓer.
I wakken ad yaweḍ lebɣi-s ad d-yemlil uguren.
Uguren ara t-iɣeḍlen.
Tikkwal ur d-yettnekkar ara. 
Ilaq ad iẓer weqcic.
Akken yibɣu yili weɣbel yesɛa tifrat-is.
Tikkwal ur yettaweḍ ara ɣer tifrat-nni i ilaqen. 
Llan yiberdan ur nessufuɣ ara.
Akken llan wid yessufuɣen.
Di tmacahut-agi.
Beẓẓi akked Bejja.
Bɣiɣ ad d-iniɣ i weqcic.
Taddart tezmer ad texdem lbaṭel.
Tawacult tezmer ad t-tḍur.
Imawlan, tamurt. 
Lbaṭel yettili-d seg wid ur yettcukku.
Seg wid yiɣil ad wwten fell-as.
Tagara ad d-yaf d wid-nni ara t-yewten.
Di tmacahut-agi n Beẓẓi akked Bejja.
Bɣiɣ daɣen ad d-beggneɣ azal tesɛa tegmat.
Assaɣ ma yella yejhedd gar watmaten.
Ulac win ara d-yekken gar-asen.
Tamacahut-agi d asnulfu i tt-id-snulfaɣ.
Mačči si zzman n zik i tt-id-ugmeɣ.
Snulfaɣ-tt-id i wakken ad d-iniɣ ayen bɣiɣ nekk.
Deg-s ad serseɣ tamuɣli-w. 
D tamacahut tamezwarut.
Mazal tiyaḍ ad tt-id-tebɛent.
Win ara tt-yeɣren.
Ad yaf iman-is deg-sent.
Ad as-ilint d tansa.
D tanilla ara t-yawin ɣer yiman-is.
Ad as-iniɣ i Unaẓur.
Tanemmirt imi yeqbel.
Ad icrek yid-I tirmit-agi.
Tanemmirt imi d-yefka afud s wanuɣen. 
Tanemmirt i mi yessaweḍ ad isers udmawen i wawalen.
Tamacahut-agi i win neɣ tin yebɣan ad tt-iɣer.
Yezmer kan ad tt-yaf di internet.
Ala dinna i tettnuzu.
Ad as-d-tas ɣer wexxam.
Ahat akka d afella.
Ad d-naf amek ara tt-id-nesiẓreg di Tmurt taqbaylit.
I wakken arrac iqbayliyen ad tt-ɣren.
Ad yili wayen ara d-megren seg-s.
